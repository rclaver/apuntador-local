ESCENA 1
Un sacerdot, el PARE FLYNN, entre els cinquanta i els cinquanta-cinc anys, amb roba verda i daurada, està parat a l’altar fent un sermó. Ell pertany a la classe treballadora del Nord-oest.
Pare_Flynn: Poden seure. Què es pot fer quan no estem segurs? Aquest és el tema del meu sermó d’avui. L’any passat quan el President Kennedy fou assassinat, qui de nosaltres no va experimentar la més profunda desorientació? I la desesperació. I ara què? Quin és el camí a seguir? Què dic als meus fills? Què em dic a mi mateix? Va ser una època que les persones s’asseien juntes, unides per un sentiment comú de desesperança i desolació. Però pensin en això! El vincle que els unia amb els seus semblants era la desesperança. Va ser una experiència comuna, compartida per tots els membres de la societat. Va ser terrible, però la vam compartir igual. Com ha de ser aleshores, per a les dones i els homes solitaris afectats per una desgràcia personal afrontar-la en la soledat més absoluta? Ningú sap que estic malalt. Ningú sap que he perdut al meu únic amic. Ningú sap que he actuat malament.
Pare_Flynn: Imaginin aquesta soledat, imaginin-se al costat d’una finestra: a un costat del vidre persones felices i tranquil•les i a l’altre costat vostès.
Pare_Flynn: Vull explicar-los una història. Un vaixell de càrrega es va enfonsar i tota la tripulació es va ofegar. Només va sobreviure un mariner. Va construir un bot amb les restes de fusta i gràcies a la seva educació nàutica va mirar al Cel i va interpretar les estrelles. Va traçar el rumb que havia de seguir per a poder arribar a casa i esgotat es va quedar adormit. Aleshores el cel es va enfosquir i van aparèixer els núvols que el taparen. Durant les 20 nits següents no va poder veure les estrelles mentre seguia surant sobre l’immens oceà. Creia que seguia el rumb correcte, però no podia estar-ne segur. Mentre els dies passaven i es consumia per la febre, la set i la gana, va començar a tenir dubtes. Estava seguint el rumb correcte? Encara seguia en el camí correcte per a poder arribar a casa? O estava totalment perdut i condemnat a una mort propera? No hi havia manera de saber-ho. S’havia imaginat el missatges de les constel•lacions a causa de la seva situació desesperada? O havia succeït de debò i ara s’havia d’aferrar a ella sense tenir-ne cap garantia? Aquest era el dilema del mariner en un viatge que aparentment no tenia fi.
Pare_Flynn: Molts de vostès coneixen la crisi de Fe que estic descrivint. Vull dir-los que el Dubte pot ser una unió tant poderosa i encoratjadora com la certesa. Quan un està perdut no està sol.
Pare_Flynn: En el nom del Pare, del Fill i de l’Esperit Sant. Amén.

ESCENA 2
S’obren els llums creuats sobre la cantonada d’una oficina en una escola catòlica d’una església del Bronx. La directora, la GERMANA ALOYSIUS BEAUVIER, està asseguda en el seu escriptori, escrivint amb ploma en un diari personal. Té entre cinquanta i seixanta anys i és vigilant, atenta, reservada i gens sentimental. Pertany a l’ordre de les Germanes de la Caritat. Té posada una túnica negra i un hàbit negre llarg fins a terra. Ulleres de muntura fina i daurada. Se sent un cop a la porta.
Germana_Aloysius: Endavant.
(Entra la GERMANA JAMES, també de les Germanes de la Caritat. Té entre vint-i-cinc i trenta anys. En el seu cor hi ha una mica d’alegria, encara que també és reservada.)
Germana_James: Té un moment, Germana Aloysius?
Germana_Aloysius: Endavant, germana James. (Entra.) Qui té cura de la seva classe?
Germana_James: Ara són a classe d’Art.
Germana_Aloysius: Art. És una pèrdua de temps.
Germana_James: És només una hora per setmana.
Germana_Aloysius: En 60 minuts es pot aconseguir molt.
Germana_James: Sí, Germana Aloysius. Em preguntava si podria dir-me com va resoldre el cas de l’alumne William London.
Germana_Aloysius: El vaig enviar a casa seva.
Germana_James: Déu meu! Així que encara seguia sagnant?
Germana_Aloysius: Ah sí.
Germana_James: De sobte, del seu nas va començar a sortir sang i va continuar sortint-ne durant la promesa davant de Déu de jurar Lleialtat a la bandera i als Estats Units.
Germana_Aloysius: Va ser espontani?
Germana_James: I com havia de ser si no?
Germana_Aloysius: Auto-provocat.
Germana_James: Creu que de manera intencionada es va provocar una hemorràgia nasal?
Germana_Aloysius: Exactament.
Germana_James: No!
Germana_Aloysius: Vostè és una persona innocent, Germana James. En William London és un noi inquiet i si no el renyem, farà l’impossible per fugir del seu seient. Calaria foc al seu peu per tal de passar mig dia fora de l’escola.
Germana_James: Però, per què?
Germana_Aloysius: Té una ment intranquil•la.
Germana_James: Però…això és bo.
Germana_Aloysius: No, no ho és. El seu pare és policia i l’últim que desitjaria seria un fill delinqüent. En William London està destinat a ser un noi problemàtic. Ha entrat de ple en l’adolescència. Començarà a pensar en coses equivocades i sospito que no es graduarà en secundària. Però això va més enllà de la nostra jurisdicció. Només hem de fer que continuï, que acabi els nostres estudis i aleshores ja serà el problema d’una altra escola.
Germana_Aloysius:En general designo a vuitè grau a germanes més experimentades, però últimament estic treballant amb recursos insuficients.
Germana_Aloysius:Ja té el control de la seva classe?
Germana_James: Crec que sí.
Germana_Aloysius: Per norma general, hauria de rebre més alumnes al meu despatx.
Germana_James: Intento preocupar-me jo mateixa dels problemes.
Germana_Aloysius: Això pot ser un error. Vostè és responsable davant meu, i jo davant Monsenyor, ell davant del Bisbe i així successivament fins a arribar al Sant Pare. Hi ha una jerarquia de disciplina. Faci’n ús.
Germana_James: Sí, Germana.
Germana_Aloysius: Com li va a en Donald Muller?
Germana_James: És constant.
Germana_Aloysius: Bé. Algú l’ha colpejat?
Germana_James: No.
Germana_Aloysius: Bé. A aquesta noia, la Linda Conte, l’ha asseguda lluny dels nois?
Germana_James: Bé, fins on l’espai ho permet. Hi ha poc espai.
Germana_Aloysius: Faci tot el necessari per a que aquesta noia arribi a destí. Intacta.
(La GERMANA ALOYSIUS mira absent a la GERMANA JAMES. Silenci.)
Germana_James: Aleshores, puc anar-me’n? (No hi ha resposta.) Passa alguna cosa?
Germana_Aloysius: No. Per què? Passa alguna cosa?
Germana_James: Em penso que no.
Germana_Aloysius: Aleshores no passa res.
Germana_James: Bé. Gràcies Germana. Només volia saber què havia passat amb el nas d’en William.
(Comença a anar-se’n.)
Germana_Aloysius: Tenia una bolígraf.
Germana_James: Com diu, Germana?
Germana_Aloysius: En William London tenia un bolígraf. Jugava amb ell mentre esperava la seva mare. Espero que no l’utilitzi per fer les seves tasques.

Germana_James: No, és clar que no.
Germana_Aloysius: Lamento haver permès inclús l’ús de plomes estilogràfiques en aquesta escola. Els alumnes haurien d’aprendre a escriure amb llapis. Però avui en dia tot es fa pel camí fàcil. I això què els ensenya? Cada elecció fàcil d’avui tindrà les seves conseqüències demà. Recordi les meves paraules Germana.
Germana_James: Sí, Germana.
Germana_Aloysius: Els bolígrafs fan que ells premin més fort i quan premen escriuen com micos.
Germana_James: Jo no deixo utilitzar bolígrafs.
Germana_Aloysius: Bé, la cal•ligrafia s’està morint per tot el país. Germana, té una mica de temps encara. Segui. (La GERMANA JAMES vacil•la i s’asseu.) Serà millor que tinguem una conversa. Tenia la intenció de parlar-li. Quan va començar el curs vaig observar la lliçó que va donar sobre el New Deal i el desenvolupament de la política interna de Franklin Delano Roosevelt. No va estar malament. Va ser un bon president, però va intentar suprimir la Cort Suprema. No aprovo que transformi en herois als personatges històrics. Si vol parlar de sants, faci-ho a la classe de Religió.
Germana_James: Sí, Germana.
Germana_Aloysius: A més a més, qüestiono el seu entusiasme per la Història.
Germana_James:  Però a mi m’apassiona la Història!
Germana_Aloysius: Exactament a això em refereixo. Vostè realça la Història i corre el risc que els seus alumnes la valorin per sobre d’altres matèries. Crec que és un error.
Germana_James: No ho havia pensat així. Intentaré donar les meves altres classes amb més entusiasme.
Germana_Aloysius: No. Imparteixi la Història sense fer-hi floritures idealistes. Aquest és el punt correcte. Ara, expliqui’m algunes coses sobre la seva classe. Com definiria l’estat del 8B?
Germana_James: No sé per on començar. Què desitja saber?
Germana_Aloysius: Comencem amb l’Stephen Inzio.
Germana_James: L’Stephen Inzio té les notes més altes de la classe.
Germana_Aloysius: La Catherine Noran?
Germana_James: Té les segones notes més altes.
Germana_Aloysius: I la Brenda McNulty ?
Germana_James:  Té les terceres notes més altes.
Germana_Aloysius: Com veu li estic puntualitzant una cosa Germana James. Jo sé que l’Stephen Inzio, la Catherine Noran i la Brenda McNulty són el primer, la segona i la tercera de la seva classe. En tota l’escola hi ha 48 alumnes com aquests. M’encarrego de saber els 48 noms. I no ho dic per enaltir-me, sinó per il•lustrar la importància de tenir la màxima atenció. Vostè també ha de parar el màxim esment a la seva classe.
Germana_James: Sí, Germana Aloysius.
Germana_Aloysius: No puc estar a tot arreu.
Germana_James: No és suficient el que faig, Germana?
Germana_Aloysius: Aquests tres alumnes amb les notes més altes, són els més intel•ligents de la seva classe?
Germana_James: No. No diria això. Però són els que més s’esforcen.
Germana_Aloysius: Molt bé! Això mateix! Aquesta és la filosofia. Serveix d’alguna cosa un regal que es queda dins de la caixa? De què serveix un alt coeficient intel•lectual si un està mirant bocabadat per la finestra? Ha de ser dura amb els brillants, Germana James. No s’enlluerni amb l’ingeni. Ni amb el d’ells ni amb el seu. Crec que vostè és una mestra competent, Germana James, però potser no sigui la nostra millor germana. Els millors mestres no actuen, fan que els alumnes actuïn.
Germana_James:  Jo actuo?
Germana_Aloysius: Com en un escenari de Broodway.
Germana_James: Déu meu, no n’era conscient!
Germana_Aloysius: Vostè està fent ostentació. Li agrada sentir-se important davant dels ulls dels seus alumnes. Se m’acut una altra cosa. On va estar abans?
Germana_James: A l’escola Mont Santa Margarida.
Germana_Aloysius: Tot dones.
Germana_James: Sí.
Germana_Aloysius:He de recordar-li una cosa. Els homes estan fets de residus, de sutge i de paper de quitrà. Els mascles són una espècie diferent.
Germana_James: Crec que sé com manejar-los.
Germana_Aloysius: Però potser està equivocada. I potser no s’esforça prou.
Germana_James: Ah. (La GERMANA JAMES plora una mica.)
Germana_Aloysius: Res de llàgrimes.
Germana_James: Pensava que estava satisfeta amb mi.
Germana_Aloysius: La satisfacció és un vici. Té un mocador?
Germana_James: Sí.
Germana_Aloysius: Utilitzi’l. Creu que Sòcrates estava satisfet? Els bons mestres mai no estan contents. En aquesta escola tenim tres-cents setanta dos alumnes. És una comunitat que requereix vigilància constant tant en l’àmbit educatiu, com en l’espiritual i l’humà. No puc permetre’m el luxe de tenir una professora massa innocent a la meva classe de vuitè. Seria indulgent amb mi mateixa. La innocència és una forma d’irresponsabilitat. A les mestres innocents se les enganya amb facilitat. Ha de ser més astuta, Germana James.
Germana_James: Sí, Germana.
Germana_Aloysius: Si en William London té una hemorràgia nasal vostè ha de ser escèptica. No deixi que una mica de sang confongui el seu seny. Déu va atorgar-li un cervell i un cor. El cor és càlid, però el seu seny ha de ser fred. Els mentiders han de tenir por de mentir-li. Han de sentir-se incòmodes davant la seva presència. Dubto que ells se sentin així.
Germana_James: No ho sé. Mai no ho havia pensat.
Germana_Aloysius: Els nois han de pensar que hi veu a través d’ells.
Germana_James: Això no seria una mica aterridor?
Germana_Aloysius: Només per a aquells que planegen alguna cosa dolenta.
Germana_James: Però jo vull que els meus alumnes sentin que poden parlar-me.
Germana_Aloysius: Són nois. Poden parlar entre ells. És més important que tinguin un vigilant moral, feroç. Vostè està aturada a la porta, Germana. Vostè és la portera. Si està atenta, ells no necessitaran estar-ho.
Germana_James: No entenc gaire bé què vol que faci.
Germana_Aloysius: I si a la seva classe succeeixen coses sobre les que vostè té el pressentiment que requereixen comprensió, encara que no les comprengui, vingui a veure’m.
Germana_James: Sí, Germana.
Germana_Aloysius: És per això que estic aquí. És per això que sóc la Directora de l’escola. A veure, quan entren els professors de cada matèria, vostè què fa? Es queda a l’aula?
Germana_James: Sí.
Germana_Aloysius: No obstant, és aquí mentre té lloc la classe d’Art.
Germana_James: Estava una mica preocupada pel nas d’en William.
Germana_Aloysius: Així que ara tenen classe d’Art.
Germana_James: Els hi toca avui. La dóna la Sra. Bell, sí.
Germana_Aloysius: I els porta al soterrani per la classe de ball amb la Sra. Shields.
Germana_James: Els dijous.
Germana_Aloysius: Una altra pèrdua de temps.
Germana_James: Ah, però a tots els agrada l’espectacle de Nadal.
Germana_Aloysius:A mi no m’agrada. Sincerament m’ofèn. L’any passat la noia que feia de Mare de Déu portava els llavis pintats. La vaig esperar entre bambolines a aquella doneta.
Germana_James:  I a més, hi ha la classe de música.
Germana_Aloysius: Aquella dona estranya amb el piano portàtil. Què li passa al coll?

Germana_James: Pateix una mena de goll. Pobra dona!
Germana_Aloysius: Sí. La Sra. Carolyn.
Germana_James: Això mateix.
Germana_Aloysius: Acostumàvem a tenir una Germana per ensenyar això. Ja no hi ha Germanes suficients. Què més?
Germana_James: Educació Física i Religió.
Germana_Aloysius: I per això tenim al Pare Flynn. (Pausa.) Dues hores per setmana. Vostè es queda en aquestes classes?
Germana_James: La majoria de les vegades. A menys que hagi de preparar uns informes o...
Germana_Aloysius: Què opina del Pare Flynn?
Germana_James: Ah, és un home brillant! Quin gran orador!
Germana_Aloysius: Sí. El seu sermó del diumenge passat va ser poètic.
Germana_James: També és excel•lent per ensenyar bàsquet. Em va sorprendre. No hagués pensat que un home del clergat també pogués jugar tant bé al bàsquet, però ell té un estil molt natural per esquivar l’oponent, per votar i per llençar la pilota.
Germana_Aloysius: Digui’m, sobre què creu que tractava el sermó?
Germana_James: Com?
Germana_Aloysius: El diumenge passat. Sobre què estava parlant el Pare Flynn?
Germana_James: Bé, del dubte. Ell parlava sobre el dubte.
Germana_Aloysius: Per què?
Germana_James:  Com diu, Germana?
Germana_Aloysius: Bé, els sermons venen d’algun lloc, no? El Pare Flynn té dubtes o li preocupa que algú altre en tingui?
Germana_James: Suposo que li hauria de preguntar a ell directament.
Germana_Aloysius: No, això no seria apropiat. Ell és el meu superior. Ell hauria de confessar-ho a un sacerdot o a Monsenyor. Nosaltres no compartim informació íntima amb els sacerdots.
(Pausa.)
Germana_James: Estic una mica preocupada.
Germana_Aloysius: Per què?
Germana_James: Per l’hora. La classe d’art està a punt de finalitzar. Hauria de pujar.
Germana_Aloysius: Ha notat alguna cosa, Germana James?
Germana_James: Sobre què?

Germana_Aloysius: Vull que estigui alerta.
Germana_James: No l’entenc, Germana.
Germana_Aloysius: Em sap greu no ser més sincera, però he d’anar en compte en no originar alguna cosa pel simple fet de dir-la. (Pausa.) Només puc dir que estic preocupada, potser sense motiu, per alguna cosa de l’escola Sant Nicolas.
Germana_James: Acadèmicament?
Germana_Aloysius: No l’estic convidant a jugar a les endevinalles. Vull que estigui més atenta a la seva classe.
Germana_James: Per descomptat que pararé l’atenció necessària a la meva classe, Germana. I intentaré no actuar. I intentaré ser menys ingènua. Em sap greu que estigui desil•lusionada amb mi. Si us plau, vull que sàpiga que em penso esforçar. De veritat.
Germana_Aloysius: Miri’s. Negociaria qualsevol cosa per una mirada càlida. Li dic, aquí i ara, que vull veure més desenvolupada l’energia en el seu caràcter. Si un pretén que els altres li donin seguretat, pot ser que l’enganyin. Si s’oblida de vostè mateixa i estudia als altres, no l’enganyaran. És important. Un últim assumpte i aleshores sí que haurà de tornar a l’aula. La Germana Verònica s’està quedant cega.
Germana_James: Ai, pobre Germana Verònica!
Germana_Aloysius: Ho sap molt poca gent i no vull que s’estengui. Si a la Rectoria ho descobreixen, no la deixaran quedar-se i no em puc permetre el luxe de perdre-la. Però d’ara en endavant, quan la vegi baixant les escales de pedra per anar al pati, per l’amor de Déu, agafi-la de la mà amb suavitat com un acte de germandat i vigili que no es faci mal. Està bé, marxi.

ESCENA 3
La llum s’apuja per il•luminar al PARE FLYNN, que porta un xiulet penjant del coll, té posada una samarreta i pantalons de xandall, i porta una pilota d’entrenament.
Pare_Flynn: Molt bé, calmin-se, nois. La majoria dels cops que fallen quan llencen des de la línia de tir lliure, és per una qüestió psicològica. Durant la resta del partit estan cooperant amb els seus companys d’equip, estan competint contra l’equip contrari. Però en la línia de tir lliure, és un contra un mateix. I el perill està quan un comença a pensar. Quan un pensa, deixa de respirar. El cos es posa rígid. Han de recordar de relaxar-se. Respirin, alliberin els malucs, flexionin els genolls. Dani!! Escolta que això és una cosa que et sol passar en tots els partits. Han de trobar la seva posició, s’han de balancejar, moguin els malucs, acariciïn la pilota i quan la llencin acompanyin-la amb el gest del canell demanant-li que entri ... et fa gràcia Ralph? La part graciosa és que tu mai no n’encistelles cap. No tinguin por de semblar ridículs. No els consideraran ridículs si fan un punt. Trobin la seva tècnica, concentrin-se i s’oblidaran dels nervis.
Pare_Flynn: Ara un altre assumpte. He notat que alguns de vostès porten les ungles brutes. No ho vull veure això. No parlo de si són llargues o no, parlo de la neteja. Veuen? Mirin les meves ungles. Són llargues, m’agraden una mica llargues, però mirin què netes estan! Això fa que estiguin bé. Quan jo era jove, hi havia un noi, en Timmy Mathisson, que mai tenia les ungles netes i a més a més es posava els dits al nas i a la boca. Aquesta és una història vertadera! Aprenguin a escoltar! A en Timmy Mathisson li van encomanar una meningitis i va tenir una mort horrible.
Pare_Flynn: De vegades són les petites coses les que ens atrapen. Si intenta parlar amb una noia amb aquestes ungles brutes, Senyor Conroy, ella sortirà corrents com si la perseguís l’exèrcit Roig Xinès. (Reacciona alegre a les rialles.) Està bé, està bé! A veure, nois, què he de fer amb vostès? Vesteixin-se i vinguin amb mi a la rectoria, a prendre un refresc i galetetes, tindrem una llarga discussió. (Toca el xiulet.) Som-hi!

ESCENA 4
La llum s’apuja sobre una part del jardí, un banc i una part de maons d’un edifici que no es veu. La GERMANA ALOYSIUS, amb hàbit i xal negre de llana, està embolicant un roser que acaben de podar. Entra la GERMANA JAMES.
Germana_James: Bona tarda, Germana.
Germana_Aloysius: Bona tarda, Germana James. El Sr. McGinn ha podat aquest roser, que era el que havia de fer, però s’ha oblidat de protegir-lo de la gelada.
Germana_James: Hem tingut una gelada?
Germana_Aloysius: Quan arriba és massa tard.
Germana_James: Vostè en sap de jardineria?
Germana_Aloysius: Una mica. On són els seus alumnes?
Germana_James: Les noies estan a classe de música.
Germana_Aloysius: I els nois?
Germana_James: Estan a la Rectoria.
(La GERMANA JAMES assenyala la Rectoria, que està fora de la vista, just a l’altre costat del jardí .)
Germana_Aloysius: Amb el Pare Flynn.
Germana_James: Sí, els està donant una xerrada.
Germana_Aloysius: Sobre quin tema?
Germana_James: Com ser un home.
Germana_Aloysius: Si se’ls permetés a les Germanes entrar a la Rectoria , m’agradaria escoltar aquesta xerrada. Jo no sé com ser un home. Voldria saber què implica. Vostè alguna vegada els ha fet una xerrada a les noies sobre com ser una dona?
Germana_James: No. Jo no estaria qualificada.
Germana_Aloysius:  Per què no?
Germana_James: Simplement penso que no ho estaria. Jo vaig fer els meus vots a l’inici... abans... al principi.
Germana_Aloysius: La fundadora de la nostra ordre, la Beneïda Mare Seton, va estar casada i va tenir cinc fills abans de fer els seus vots.
Germana_James: Sovint em pregunto com va aconseguir tant en una vida.
Germana_Aloysius: Pot ser que la vida sigui més llarga del que es creu, i que els dictats de l’ànima siguin més nombrosos. Jo vaig estar casada.
Germana_James: No em digui!
(La GERMANA ALOYSIUS somriu per primera vegada.)

Germana_Aloysius: Podria dissimular la seva sorpresa.
Germana_James: Jo... no ho sabia.
Germana_Aloysius: Quan una es posa l’hàbit, ha de tancar les portes a coses seculars. El meu marit va morir a la guerra contra Adolf Hitler.
Germana_James: De veritat? Perdoni, Germana.
Germana_Aloysius: Però jo sóc com vostè Germana. No estic segura d’estar capacitada per dissertar sobre el tema de la feminitat a noies que fan rialletes ofegades. Ara ja no vinc sovint a aquest jardí. Quina és la distància... 50 metres? El convent aquí, la Rectoria allà. Es diria que ens separa l’oceà Atlàntic. Abans acostumava a passejar per aquí fora, però Monsenyor Benedict fa la seva meditació en horaris quixotescos i amb tota la raó, ens desencoratgen perquè no creuem els nostres camins amb els sacerdots sense estar acompanyades. Ell té 79 anys, però tot i així...
Germana_James: Monsenyor és molt bo, no ho creu?
Germana_Aloysius: Sí, però comença a oblidar-se de certes coses...
Germana_James: Què oblida?
Germana_Aloysius: No crec que sàpiga qui és el President dels Estats Units. Sense faltar-li al respecte, evidentment. És només que ell té una espiritualitat extrema.
Germana_James: Per què és innocent, Germana Aloysius?
Germana_Aloysius: Germana James, vostè té una certa astúcia a la feina. Vagi en compte. Com va la seva classe? Com està en Donald Muller?
Germana_James: És el número 13 de la seva classe.
Germana_Aloysius: Ja ho sé. Això no és suficient. És acceptat?
Germana_James: No té amics.
Germana_Aloysius: Això seria molt esperar en dos mesos. Algú l’hi ha pegat?
Germana_James: No.
Germana_Aloysius: Ho faran. I quan això succeeixi, els envia directament a veure’m.
Germana_James: No estic tant segura que ho facin.
Germana_Aloysius: Hi ha una estàtua de Sant Patrici a un costat de l’altar i una estàtua de Sant Antoni a l’altre. Aquesta parròquia serveix a famílies irlandeses i italianes. Algú pegarà a en Donald Muller.
Germana_James: Té un protector.
Germana_Aloysius: Qui?
Germana_James: El Pare Flynn.
(La GERMANA ALOYSIUS, que ha estat ocupada tapant el roser i arreglant la terra, de sobte queda paralitzada. S’aixeca.)

Germana_Aloysius: Com?
Germana_James: Va mostrar interès per en Donald, des que és un dels seus escolans. (Pausa.) Em sembla que li ho havia de dir.
Germana_Aloysius: Vaig dir-li que vingués a veure’m, però tenia l’esperança que no hagués de fer-ho mai.
Germana_James: Potser no ho hauria d’haver fet.
Germana_Aloysius: Sabia que si ho feia tot es posaria en moviment. Així que ha ocorregut.
Germana_James: Com? Jo no he dit això! Ni tan sols estic segura a què es refereix.
Germana_Aloysius: Sí, ho està.
Germana_James: Vaig intentar pensar més fredament com em va suggerir... em sento com si m’hagués perdut una mica, Germana Aloysius. Ahir a la nit vaig tenir un malson horrible. Jo vull que vostè em guiï i vull ser responsable dels nois, però també vull tenir la ment tranquil•la. He de dir-li que anhelo tenir la meva ment tranquil•la.
Germana_Aloysius: Pot ser que no la tingui. La seva missió no és ser complaent.
Germana_James: Crec que començo a entendre-la una mica. Però és mot inquietant tenir sota sospita les coses i a les persones. Sento com si estigués menys a prop de Déu.
Germana_Aloysius:Quan es fa un pas per reconèixer una malifeta, ens allunyem una mica de Déu, però és un servei per Ell. Tractar aquests assumptes és una feina dura i desagradable.
Germana_James: A l’aula m’he tornat més reservada. Em sento allunyada dels alumnes.
Germana_Aloysius: Així ha de ser.
Germana_James: Però em sento... malament. I pel que respecta a aquest altre assumpte, no tinc cap evidència. No estic gens segura que hagi succeït alguna cosa.
Germana_Aloysius: No podem esperar a que passi.
Germana_James: Però, i si no és res?
Germana_Aloysius: Aleshores no és res. No m’importa estar equivocada. Però dubto que ho estigui.
Germana_James: Aleshores, què s’ha de fer?
Germana_Aloysius: No ho sé.
Germana_James: Vostè ha de saber què s’ha de fer.
Germana_Aloysius: Jo no sé què s’ha de fer. Hi ha paràmetres que el protegeixen i m’obstaculitzen.
Germana_James: Però ell no pot estar fora de perill si es demostra. Jo dubto que es pugui recuperar de la vergonya.
Germana_Aloysius: Què va veure?
Germana_James: No ho sé.

Germana_Aloysius: Què va veure?
Germana_James: Va portar a en Donald a la Rectoria.
Germana_Aloysius: Per què?
Germana_James: Per parlar.
Germana_Aloysius: Sols?
Germana_James: Sí.
Germana_Aloysius: Quan?
Germana_James: Fa una setmana.
Germana_Aloysius: Per què no va dir-m’ho?
Germana_James: No em va semblar que tingués res de dolent. Mai se’m va ocórrer que ell... que hi hagués res dolent.
Germana_Aloysius: Entre tots els nois, en Donald Muller. Suposo que té sentit.
Germana_James: De quina manera té sentit?
Germana_Aloysius: En Donald està aïllat. El be que queda endarrerit és el que es cruspeix el llop.
Germana_James: Jo no sé si passa alguna cosa dolenta!
Germana_Aloysius: El nostre primer alumne negre. Pensava que hi hauria baralles, que hauríem de lidiar amb un pare o dos... hauria d’haver previst aquesta possibilitat.
Germana_James: Com podia imaginar-ho?
Germana_Aloysius: La meva feina és ser més àgil que la guineu amb el seu ingeni. Aquest és el meu treball!
Germana_James: Però potser no ha succeït res!
Germana_Aloysius: Aleshores per què sembla que hagi vist el dimoni?
Germana_James: Es només per la manera en que el noi va actuar quan va tornar a la classe.
Germana_Aloysius: Va dir alguna cosa?
Germana_James: No. Va ser la seva expressió. Semblava espantat i... va recolzar el cap sobre el pupitre d’una manera curiosa. (Ella segueix amb dificultat.) I hi ha una cosa més. Crec que el seu alè feia olor a alcohol.
(La GERMANA ALOYSIUS mira cap a la Rectoria.)
Germana_Aloysius: Fa vuit anys a Sant Bonifaci vam tenir un sacerdot al que va caldre frenar. Però per aquells temps tenia a Monsenyor Scully... amb qui podia comptar. Aquí... no hi ha cap home a qui pugui acudir, i els homes ho maneguen tot. Haurem de parar-lo nosaltres.
Germana_James: No pot simplement... informar de les seves sospites?

Germana_Aloysius: A Monsenyor Benedict?. És un home molt càndid! Simplement li ho preguntaria al Pare Flynn!
Germana_James: Bé, i això seria una mala idea?
Germana_Aloysius: Ell creuria qualsevol cosa que li digués el Pare Flynn.
Germana_James: Però potser això és tot el que és necessari fer. Si fos veritat... si jo hagués fet alguna cosa horrible, i em confrontessin amb això, estaria molt penedida.
Germana_Aloysius: Germana James, estimada, ha d’intentar imaginar una persona molt diferent a vostè. Un home capaç de fer això ja ha negat moltes coses. Si li ho explico a Monsenyor i ell queda satisfet amb la negació del Pare Flynn, l’assumpte queda tancat.
Germana_James: Bé, aleshores expliqui-li-ho al Bisbe.
Germana_Aloysius: La jerarquia de l’Església no em permet que vegi directament al Bisbe. No. Una vegada que ho expliqui a Monsenyor, estarà fora de les seves mans, estaré impotent. He de trobar un pretext per aconseguir que el pare Flynn vingui a la meva oficina. He de forçar-lo. Vostè hauria de ser-hi present.
Germana_James: Jo? No! Per què? Ah, no Germana. Jo no podria!
Germana_Aloysius: Jo no puc estar tancada sola amb un sacerdot! Hi ha d’estar present una altra Germana i ha de ser vostè! El cercle de confidències no ha d’ampliar-se. Pensi en el noi si això surt a la llum.
Germana_James: No puc fer-ho!
Germana_Aloysius: Per què no? És escrupolosa?
Germana_James: No estic preparada! És... jo em sentiria avergonyida. De cap manera podria estar present si es parlés d’aquest tema!
Germana_Aloysius: Per favor, Germana, no es deixi endur per escrúpols adolescents estúpids. Li asseguro que preferiria una aliada més madura. Però ha estat vostè qui ha vingut a mi.
Germana_James: Vostè em va dir que ho fes!
Germana_Aloysius: Preferiria deixar que s’aprofitessin del noi? I no cregui que aquesta serà la única història. Si tanca els ulls, formarà part del que vindrà després.
Germana_James: Se suposa que ho ha d’explicar a Monsenyor!
Germana_Aloysius: Que va veure una mirada als ulls d’un noi? Que POTSER el seu alè pudia a alcohol? Monsenyor Benedict pensa que el sol surt i es pon sobre el Pare Flynn. Diran que és una histèrica i la traslladaran.
Germana_James: Podem preguntar-li a ell.
Germana_Aloysius: A qui?
Germana_James: Al noi. A en Donald Muller.
Germana_Aloysius: Ell ho negarà.

Germana_James: Per què?
Germana_Aloysius: Per vergonya.
Germana_James: Vostè no pot saber-ho.
Germana_Aloysius: I si ell l’assenyala amb el seu dit, com creu que això serà rebut en aquesta comunitat? Un noi negre (Sense resposta.) Analitzaré aquest assumpte a fons i després convidaré al Pare Flynn al meu despatx per un tema que no hi estigui relacionat. Vostè hi estarà present.
Germana_James: Però en què puc ser-li útil?
Germana_Aloysius: Deixant de banda que seria inacceptable que un sacerdot i una monja estiguin sols, necessito un testimoni.
Germana_James:  Testimoni de què?
Germana_Aloysius: Ell podria dir la veritat i després mentir.
(La GERMANA JAMES mira cap a la Rectoria.)
Germana_James: Els nois estan sortint de la Rectoria. Se’ls veu bastant feliços.
Germana_Aloysius: Es veuen continguts. Com si tinguessin un secret.
Germana_James: Allà hi ha el Pare Flynn!.
Germana_Aloysius: Germana James, si jo pogués, és obvi que escolliria viure en la ignorància. Però la ignorància només pot ser saviesa en un món sense malícia. Les situacions sorgeixen i ens veiem obligades a actuar.
Germana_James: He de dur als nois a dalt, a l’aula.
Germana_Aloysius: Aleshores vagi. Porti’ls. Ja l’avisaré.
( Soroll de vent. La GERMANA ALOYSIUS s’embolica en el seu xal i surt.)

ESCENA 5
Sona un telèfon. L’oficina de la Directora apareix. La GERMANA ALOYSIUS reapareix amb una tetera i sense xal, camina ràpidament per contestar el telèfon.
Germana_Aloysius: Hola, Escola Sant Nicolas. Ah sí, Sr. Mc Ginn. Gràcies per tornar-me la trucada. Quina tempesta de vent hem tingut aquesta nit. No, no sabia que n’hi va haver una a Irlanda fa moltíssims anys i que vostè va ser-hi present. És fascinant. Sí. Em preguntava si seria tant amable de treure la branca d’un arbre que ha caigut al pati de l’Església. Aquest matí, la Germana Verònica ha ensopegat amb ella i s’ha colpejat la cara en caure. Crec que està bé. No es preocupi Sr. McGuinn. Gràcies, Sr. McGuin. (Penja el telèfon i mira el seu rellotge, una mica ansiosa. Se sent un cop a la porta.) Endavant.
(S’obre la porta. El PARE FLYNN porta la seva sotana negra. No entra.)
Pare_Flynn: Bon dia Germana Aloysius! Com es troba avui?
Germana_Aloysius: Bon dia, Pare Flynn. Molt bé, gràcies. És molt amable per haver vingut.
Pare_Flynn: Estem llestos per la reunió?
Germana_Aloysius: Només falta la Germana James. Ha sentit quina ventada aquesta nit?
Pare_Flynn: És clar que sí. Imagini’s com deuria haver estat als inicis, en el nostre país, per un home solitari que dins del bosc s’assegués al costat del foc amb els seus calçons de pell girada i escoltés un soroll com aquest. Imagini’s la soledat! Aquesta immensa foscor atrapant-lo! Deuria ser esgarrifant!
Germana_Aloysius: Suposo que pot haver estat aterridor si no es té fe en la protecció de Déu.
Pare_Flynn: M’han dit que la Germana Verònica ha tingut un accident...
Germana_Aloysius: Sí, la Germana Verònica ha ensopegat amb un tronc aquest matí i per poc no es mata.
Pare_Flynn: Està bé?
Germana_Aloysius: Ah sí, està molt bé.
Pare_Flynn: No hi veu gaire bé, oi?
Germana_Aloysius: La seva visió és molt bona. No sé si sap que les monges cauen.
Pare_Flynn: No, no ho sabia.
Germana_Aloysius: És l’hàbit. Se’ns enrosca sovint. Vestides de blanc i negre i tant propenses a les caigudes, semblem peces d’un dominó.
(La GERMANA JAMES apareix a la porta, sense alè.)
Germana_James: Arribo tard?
Pare_Flynn: De cap manera. La Germana Aloysius i jo manteníem una conversa agradable.

Germana_James: Bon dia, Pare Flynn. Bon dia, Germana. Sento haver-me retardat. El Sr. McGuinn ha tancat el pati per arreglar-lo, així que he hagut de tornar al convent i sortir per la porta lateral i aleshores m’he trobat amb la Germana Verònica.
Pare_Flynn: Com està?
Germana_James: Té el nas una mica ensangonat.
Germana_Aloysius: Començo a creure que vostè dóna cops de puny a la gent.
Germana_James: Com diu, Germana?
Germana_Aloysius: Després de l’incident amb... bé, és igual, no té importància. Passin, si us plau. Seguin. (Entren i s’asseuen.) He dut una tetera amb te calent. (Tanca la porta però la deixa entreoberta.) I tanco la porta, encara que no del tot, per formalisme. Desitja una tassa de te, Pare?
Pare_Flynn: Em ve mot de gust una tassa de te.
Germana_Aloysius: Podria servir-li, Germana?
Germana_James: És clar.
Germana_Aloysius: I serveixi’s vostè, per descomptat.
Germana_James: Vol una mica de te, Germana Aloysius?
Germana_Aloysius: Ja n’he pres una, gràcies.
Pare_Flynn: Té una mica de sucre?
Germana_Aloysius: Sucre? Sí! (Rebusca dins l’escriptori.) El tinc per aquí, en algun calaix. El vaig guardar l’any passat per Quaresma i no m’he recordat de treure’l.
Pare_Flynn: Aleshores no deu ser res important per renunciar-hi.
Germana_Aloysius: No, té raó. Aquí està. El serveixo, encara que per falta de pràctica, estic... (maldestre.) (Ella va cap a ell amb la sucrera. Està inclinada sobre ell amb unes pinces i el sucre.) Les seves ungles.
Pare_Flynn: Les porto una mica llargues. El sucre?
Germana_Aloysius: Ah sí. Un?
Pare_Flynn: Tres.
Germana_Aloysius: Tres?!? (Ella està sorpresa però intenta no demostrar-ho.)
Pare_Flynn: Sóc llaminer.
Germana_Aloysius: Un, dos, tres. Sucre, Germana? (La GERMANA ALOYSIUS mira a la GERMANA JAMES.)
Germana_James: Mai. I no és que pensi que el sucre tingui alguna cosa dolenta. Gràcies.
(La GERMANA ALOYSIUS torna a guardar el sucre al seu escriptori.)
Germana_Aloysius: Bé, gràcies Pare, per brindar-nos una mica del seu temps. No sabem què fer.

Pare_Flynn: Em sembla una idea excel•lent re definir la representació teatral de Nadal. L’esforç de l’any passat va ser una mica desencisador.
Germana_James: No! Em va encantar! (es torna a cohibir.) Però m’encanten totes les representacions nadalenques. M’encanta la Nativitat, el naixement del Redemptor. I per descomptat els himnes com “El petit poble de Betlem”
Germana_Aloysius: Gràcies, Germana. Aquest any la Germana James co-dirigirà la representació amb la Sra. Shields. Què li sembla Pare Flynn? Hi ha alguna cosa nova que puguem fer?
Pare_Flynn: Bé, a tots ens agraden els himnes nadalencs, però seria agradable incloure una cançó laica.
Germana_Aloysius: Laica?
Pare_Flynn: Sí. “S’acosta el Nadal”. Alguna cosa semblant.
Germana_Aloysius: I quin sentit tindria una cançó laica?
Pare_Flynn: Divertir-se.
Germana_James: O sinó: “Gebrat, el ninot de neu”
Pare_Flynn: Aquesta és molt bona. Podem fer que un dels nois el vesteixi de ninot de neu i que balli al voltant.
Germana_Aloysius: Quin noi?
Pare_Flynn: Faríem proves d’aptituds.
Germana_Aloysius: “Gebrat, el ninot de neu”, conté una creença pagana sobre la màgia. El ninot de neu recobra vida quan se li posa al cap un barret màgic. Si la música no fos tan festiva, la gent s’adonaria que les imatges són inquietants i la cançó herètica.
(La GERMANA JAMES i el PARE FLYNN intercanvien una mirada.)
Germana_James: Mai havia pensat en “Gebrat , el ninot de neu” d’aquesta manera.
Germana_Aloysius: Hauria d’estar prohibida a la ràdio.
Pare_Flynn: Aleshores res de “Gebrat, el ninot de neu”.
(El PARE FLYNN escriu alguna cosa en una llibreta.)
Germana_Aloysius: Crec que no. Suposo que “S’acosta el Nadal” estarà bé. Als pares els pot agradar. Li puc preguntar què ha escrit amb aquest bolígraf?
Pare_Flynn: Ah, res. Una idea per un sermó.
Germana_Aloysius: Se n’hi ha ocorregut una en aquest precís moment?
Pare_Flynn: Se m’acudeixen a cada moment.
Germana_Aloysius: Què afortunat!
Pare_Flynn: I com que me n’oblido, les apunto.
Germana_Aloysius: Quina és la idea?

Pare_Flynn: La intolerància.... Crec que un missatge del Segon Concili Ecumènic va ser que l’Església necessitava adoptar un aspecte més familiar. Reflectir la comunitat local. Hauríem de cantar una cançó de la ràdio de tant en tant. Portar als nois a menjar un gelat.
Germana_Aloysius: Gelat.
Pare_Flynn: O potser dur-los de campament. Hauríem de ser més amistosos, més propers. Els nois i els seus pares ens haurien de veure més com a membres de la seva família que com a emissaris de Roma. Crec que la representació hauria de ser encantadora, com un teatre de la comunitat fent un show.
Germana_Aloysius: Però nosaltres no som membres de la seva família. Nosaltres com diferents.
Pare_Flynn: Per què? Degut als nostres vots?
Germana_Aloysius: Precisament.
Pare_Flynn: Jo no crec que siguem tant diferents. Sap, Germana, prendria una mica més de te. Gràcies.
Germana_Aloysius: I ells saben que som diferents. La gent de la classe treballadora d’aquesta parròquia confia en nosaltres perquè som diferents.
Pare_Flynn: Em sembla que ens estem desviant del tema.
Germana_Aloysius: Sí, té raó, tornem al tema. La representació de Nadal. Hem de ser curosos en la manera en que s’utilitza a en Donald Muller en la representació.
(La GERMANA JAMES tremola mentre serveix el te.)
Pare_Flynn: Amb compte, Germana, que no esquitxi.
Germana_James: Ah, eh, sí, Pare.
Pare_Flynn: Què passa amb en Donald Muller?
Germana_Aloysius: Hem de ser curosos en la representació amb en Donald Muller, no hem d’amagar-lo però tampoc posar-lo en primer pla.
Pare_Flynn: Pel color de la seva pell.
Germana_Aloysius: Això mateix.
Pare_Flynn: Per què?
Germana_Aloysius: Va, Pare. No sigui sorneguer.
Pare_Flynn: Crec que hauria de ser tractat com qualsevol altre noi.
Germana_Aloysius: Va ser vostè qui el va distingir donant-li una atenció especial. Vostè i ell van tenir una trobada privada a la Rectoria. (Es gira cap a la GERMANA JAMES.) Va ser la setmana passada?
Germana_James:  Sí.
(Ell s’adona que passa alguna cosa.)

Pare_Flynn: De què estem parlant?
Germana_James: D’en Donald Muller?
Germana_Aloysius: El noi va actuar d’una manera estranya quan va tornar a l’aula.
(El Sacerdot es tomba cap a la GERMANA JAMES.)
Pare_Flynn: Ho va fer?
Germana_James: Quan va tornar de la Rectoria. Una mica estrany, sí.
Germana_Aloysius: Expliqui’ns perquè!
Pare_Flynn: Per què actuava d’una manera estranya?
Germana_James: No estic segura de com explicar-ho. Va recolzar el seu cap sobre el pupitre...
Pare_Flynn: Vol dir que va cridar-li l’atenció?
Germana_James: Sí.
Pare_Flynn: I com que venia de la Rectoria vostè m’està preguntant si sé alguna cosa al respecte?
Germana_Aloysius: Això mateix.
Pare_Flynn: Humm. Vostè volia parlar sobre la representació, és per això que estic aquí, o era això el que volia discutir?
Germana_Aloysius: Això.
Pare_Flynn: Bé. Em sento una mica incòmode.
Germana_Aloysius: Per què?
Pare_Flynn: Per què creu? Hi ha alguna cosa en el seu to de veu...
Germana_Aloysius: Preferiria discutir dels fets més que dels tons.
Pare_Flynn: Bé. Si jo hagués jutjat que la meva conversa amb Donald Muller li concernís a vostè, Germana, m’hagués assegut a parlar amb vostè al respecte. Però no vaig jutjar que li concernís.
Germana_Aloysius:Pot ser que estigui equivocat sobre el que em concerneix. El noi està a la meva escola i el seu benestar és la meva responsabilitat.
Pare_Flynn: El benestar d’ell no està en discussió.
Germana_Aloysius: No m’acabo de creure que això sigui veritat. Ell estava pertorbat quan va tornar a classe.
Pare_Flynn: Va dir alguna cosa?
Germana_James: No.
Germana_Aloysius: Què va passar a la Rectoria?
Pare_Flynn: Què va passar? No va passar res. Vaig tenir una conversa amb el noi.

Germana_Aloysius: Sobre què?
Pare_Flynn: Era un assumpte privat.
Germana_Aloysius: Té dotze anys. Què pot ser privat?
Pare_Flynn: Li ho torno a repetir, Germana. Desaprovo el seu to.
Germana_Aloysius: No parlem del meu to o del seu, Pare Flynn. Parlem sobre com arribar a la veritat.
Pare_Flynn: Sobre què?
Germana_Aloysius: Vostè sap sobre què estic parlant. No és així? En aquest instant està controlant l’expressió del seu rostre. No és cert?
Pare_Flynn: El meu rostre? Vostè va dir que volia parlar de la representació, Germana. És per això que estic aquí. He d’entendre que m’ha fet venir a la seva oficina per confrontar-me d’alguna manera? És ultratjant. Jo no responc davant de vostè. A veure, exactament, de què m’acusa?
Germana_Aloysius: Jo no l’acuso de res, Pare Flynn. Li estic demanant que em digui què va passar a la Rectoria
(El PARE FLYNN es para.)
Pare_Flynn: Jo no desitjo que aquesta conversa continuï. I si no està satisfeta amb això, li suggereixo que parli amb Monsenyor Benedict. Només puc imaginar que el seu comportament desafortunat d’aquest matí es degui a un excés de feina. Potser necessita una excedència. Jo puc suggerir-la. Que tingui un bon matí. (A la GERMANA JAMES.) Germana.
Germana_James:  Bon dia, Pare.
(Les paraules que diu la GERMANA ALOYSIUS el detenen.)
Germana_Aloysius: L’alè del noi pudia a alcohol. (Ell es gira.) Quan va tornar de l’entrevista amb vostè.
(Ell torna i s’asseu. Es frega els ulls.)
Pare_Flynn: Alcohol.
Germana_James: Sí, me’n vaig adonar i em va sobtar.
Germana_Aloysius: Aleshores?
Pare_Flynn: No pot deixar passar això?
Germana_Aloysius: No.
Pare_Flynn: Ja veig que no hi ha manera de sortir d’aquesta situació... Hauria de deixar-ho passar.
Germana_Aloysius: No és possible.
Pare_Flynn: En Donald Muller va fer d’escolanet al matí. Després de la missa, el Sr. McGuinn el va enxampar a la sagristia bevent el vi de l’altar. Quan ho vaig descobrir, el vaig fer cridar. Van haver-hi llàgrimes. Em va suplicar que volia seguir sent escolanet. I em vaig compadir d’ell. Li vaig dir que si ningú més ho descobria, li permetria quedar-se.
(La GERMANA JAMES desborda alegria. La GERMANA ALOYSIUS està impassible.)
Germana_James: Ah, quin alleujament! Això ho explica tot. Gràcies a Déu. Ah, Germana! Veu, tot va ser una confusió.
Germana_Aloysius: I si parlo amb el Sr. McGuinn?
Pare_Flynn: Endavant, parli amb el Sr. McGuinn. Però ara que el secret del noi ha sortit a la llum, no podré seguir tenint-lo entre els escolanets, el que crec que és una llàstima. Era això precisament el que intentava evitar.
Germana_James: Vostè intentava protegir al noi!
Pare_Flynn: Això mateix.
Germana_James: Jo podria haver fet el mateix! (A la GERMANA ALOYSIUS.) Hi ha alguna manera per a que en Donald continuï d’escolanet?
Germana_Aloysius: No. Si el noi va beure vi de l’altar no pot continuar com a escolanet.
Pare_Flynn: Evidentment té raó. Jo no sóc tant disciplinat com vostè, Germana. I ell és l’únic negre a l’escola. Això va afectar la meva manera de jutjar l’assumpte. Comentaran que ell no participa en cap missa. És un assumpte públic. Certs elements ignorants de la parròquia confirmaran les seves creences i prejudicis.
Germana_Aloysius: Ha de ser tractat amb les mateixes normes que els altres.
Pare_Flynn: Per descomptat. Seguirem xerrant sobre la representació o era només això...?
Germana_Aloysius: No, aquesta era la qüestió.
Pare_Flynn: Ha quedat satisfeta?
Germana_Aloysius: Sí.
Pare_Flynn: Aleshores me’n vaig. He de fer unes anotacions.
Germana_Aloysius: Sobre la intolerància.
Pare_Flynn: Això mateix. (En marxar s’atura a la porta.) No estic d’acord en la manera que ha gestionat aquest assumpte, Germana. Li suggereixo que la pròxima vegada que estigui preocupada per idees fosques parli amb Monsenyor.
(Ell surt. Després d’un moment, la GERMANA JAMES es llança a l’optimisme.)
Germana_James: Bé, quin alleujament! Ja ho ha aclarit tot!
Germana_Aloysius: L’ha cregut?
Germana_James: És clar!
Germana_Aloysius: O potser és més fàcil creure’l?
Germana_James: Però podem comprovar la seva història amb el Sr. McGuinn!

Germana_Aloysius: Sí. Aquest tipus de persones són hàbils. No se les destrueix amb facilitat.
Germana_James: Bé, jo n’estic convençuda!
Germana_Aloysius: Jo no. Vostè vol que l’assumpte es resolgui per a poder tornar a la seva comoditat.
Germana_James: No vull seguir prenent partit en això.
Germana_Aloysius: He d’enderrocar-lo. Amb o sense la seva ajuda.
Germana_James: Com pot estar tant segura que ell està mentint?
Germana_Aloysius: Per experiència.
Germana_James: És només perquè a vostè no li agrada! No li agrada que escrigui amb bolígraf. No li agrada que es posi tres terrossos de sucre al te. No li agrada que a ell li agradi “Gebrat, el ninot de neu”! I permet que això la convenci d’una cosa terrible, sí, terrible! Bé, a mi m’agrada “Gebrat, el ninot de neu”! I seria molt agradable que aquesta escola no fos dirigida com una presó! I considero que és quelcom molt bo que m’agradi ensenyar Història i que potser pugui inspirar als meus alumnes a que a ells també els agradi. I si per això vostè em jutja com que no estic capacitada per ser mestra, que així sigui!
Germana_Aloysius: SEGUI! (La GERMANA JAMES ho fa.) A l’antiga Esparta, els assumptes importants eren decidits pels qui cridaven més fort. Afortunadament, no estem a l’Antiga Esparta. Però a veure: amb honestedat, troba que els alumnes d’aquesta escola són tractats com reclusos en una presó?
Germana_James: (Reculant.) No, no. Realment, d’una manera general, ells semblen estar bastant satisfets. Però tots, sense excepció, li tenen pànic a vostè!
Germana_Aloysius: Sí, així és com funciona. I ara, escolti. (La GERMANA ALOYSIUS mira en una agenda, agafa el telèfon i truca.): Hola! Sóc la Germana Aloysius Beauvier, la directora del Sant Nicolas. Parlo amb la Sra. Muller? Truco per un assumpte relacionat amb el seu fill Donald. Agrairia molt que vostè i el seu marit vinguessin a l’escola per tenir una conversa amb vostès. Quan els aniria bé?
(Els llums s’abaixen.)

ESCENA 6
El PARE FLYNN amb roba blava i blanca està un altre cop a l’altar.
Pare_Flynn: Una dona no feia més que tafanejar amb una amiga sobre un home que gairebé no coneixia (jo sé que cap de vostès mai ha fet això.) i aquella nit, la dona va tenir un somni. Una gran mà apareixia al capdamunt i assenyalava cap a baix, cap a ella. Immediatament, la dona es va veure envaïda per un sentiment de culpa asfixiant. L’endemà va anar a confessar-se. Hi havia l’antic sacerdot de la parròquia, el Pare O’Rourke i ella li va explicar tot el somni. “La xafarderia és un pecat?” va preguntar-li a l’ancià. “ Va ser la mà de Déu Totpoderós que em va assenyalar amb el seu dit? Hauria de demanar l’absolució? Pare, digui’m, he fet alguna cosa malament?” (amb un to irlandès marcat.) “Sí!” va contestar-li el Pare O’Rourke. “Sí, dona ignorant i mal educada! Vas erigir un fals testimoni contra el teu veí, vas tractar de manera irresponsable la seva reputació, i hauries d’estar sincerament avergonyida!”. Aleshores la dona va dir que ho lamentava i va demanar ser perdonada. “No tant ràpid!”, va dir-li el Pare O’Rourke. “Vull que torni a casa seva, porti un coixí al balcó, l’obri amb un ganivet i torni a veure’m”. I així ho va fer: va anar a casa seva, va agafar un coixí del seu llit, un ganivet del calaix de la cuina, va sortir al balcó i va apunyalar el coixí. Després va tornar a veure al sacerdot com li havia manat. “Va estripar el coixí amb el ganivet?, li va preguntar el sacerdot. “Sí, Pare”. “I quin va ser el resultat?” “Plomes” va contestar ella. “Plomes?”, va repetir ell. “Plomes per tot arreu, Pare!”. “Ara vull que torni a casa seva i reculli fins la última ploma que va sortir volant amb l’aire.”. “Però...” va dir la dona, “això no pot fer-se. No sé on han anat. El vent se les ha endut per tot arreu”. I això?!”, va dir el Pare O’Rourke, “això són les xafarderies!”. En el nom del Pare, del Fill i de l’Esperit Sant. Amén.

ESCENA 7
Les llums apareixen amb el so d’un corb. Estem al jardí. La GERMANA JAMES està asseguda en un banc, submergida en els seus pensaments. Apareix el PARE FLYNN.
Pare_Flynn: Bona tarda Germana James.
Germana_James: Bona tarda, Pare.
Pare_Flynn: De què es queixa aquest ocell? Quin tipus d’ocell és? És un tord? Un pit-roig o negre?
Germana_James: Un corb?
Pare_Flynn: És clar, és un corb. Estava resant? No era la meva intenció interrompre-la.
Germana_James: No estic resant... no.
Pare_Flynn: Se la veu una mica pansida.
Germana_James: Ah. És que no puc dormir.
Pare_Flynn: Per què no?
Germana_James: Somnis. En realitat un malson i des d’aleshores no puc dormir.
Pare_Flynn: Com és el malson?
Germana_James: Em miro en un mirall i enlloc del meu reflex hi ha foscor. M’espanta.
Pare_Flynn: De vegades jo tampoc puc dormir.
Germana_James: No? Potser veu una mà molt gran que l’assenyala amb el dit?
Pare_Flynn: Sí. De vegades.
Germana_James: El seu sermó va estar dirigit a algú?
Pare_Flynn: Vostè què creu?
Germana_James: Es va inventar la història del coixí?
Pare_Flynn: Sí. Un s’inventa històries trivials per il•lustrar. És una tradició de les paràboles.
Germana_James: Per ventura els fets que en la realitat ocorren a la vida no són més dignes de ser interpretats que una història inventada?
Pare_Flynn: No. El que ocorre a la vida real està més enllà d’una interpretació. La veritat fa que un sermó sigui dolent. Tendeix a ser confós i no té una conclusió clara.
Germana_James: Ahir vaig rebre una carta del meu germà des de Maryland. Està molt malalt.
Pare_Flynn: Hauria d’anar a veure’l.
Germana_James: No puc deixar la meva classe.
Pare_Flynn: Com està en Donald Muller?
Germana_James: No ho sé.

Pare_Flynn: No el veu?
Germana_James: El veig cada dia, però no sé com està. Jo no sé com jutjar aquestes coses, ara.
Pare_Flynn: Jo vaig deixar de parlar amb ell per por a ser malentès. No li sembla vergonyós? En realitat, l’altre dia el vaig evitar quan estava a punt de passar pel seu costat al passadís. Ell no entén per què. M’he adonat que no ha vingut a confessar-se.
Germana_James: No. Vaig fer-ho amb Monsenyor Benedict. És un home molt amable.
Pare_Flynn: Jo no ho sóc?
Germana_James: No es tracta d’això. Ja sap el perquè.
Pare_Flynn: Vostè està en contra meu?
Germana_James: No.
Pare_Flynn: No està convençuda?
Germana_James: Jo no sóc la persona a qui ha de convèncer, d’una manera o d’una altra. És a la Germana Aloysius.
Pare_Flynn: Vostè és simplement una extensió d’ella?
Germana_James: Ella és la meva superiora.
Pare_Flynn: Però... i vostè?
Germana_James: Desitjaria no saber res al respecte. Desitjaria que la idea mai hagués entrat al meu pensament.
Pare_Flynn: Com va entrar al seu pensament?
Germana_James: Per la Germana Aloysius.
Pare_Flynn: Noto que la meva reputació ha estat tacada sense tenir cap culpa. Però sóc reticent a prendre els passos necessaris per reparar-la per por a provocar danys majors. Puc assegurar-li que és frustrant.
Germana_James: És veritat?
Pare_Flynn: El què?
Germana_James: Ja sap què li pregunto.
Pare_Flynn: No, no és veritat.
Germana_James: Ah, no sé què creure.
Pare_Flynn: Com pot prendre partit en contra meu?
Germana_James: No té importància.
Pare_Flynn: És clar que importa! Jo no vaig fer res. Res d’això té fonament. L’acció més innocent pot semblar-li sinistra a una ment perversa. Vaig haver de fer fora aquest noi del grup d’escolanets. Ell està trist. L’únic motiu pel que no vaig a anar a veure Monsenyor és perquè no vull destruir la reputació de l’escola. Si jo fes saber les acusacions de la Germana Aloysius sens dubte ella perdria el seu lloc com a directora de l’escola. Són acusacions sense fonaments, vostè també podria perdre la seva plaça.
Germana_James: M’està amenaçant?
Pare_Flynn: Per qui em pren? No.
Germana_James: Jo vull creure’l.
Pare_Flynn: Aleshores cregui’m. És molt fàcil.
Germana_James: No és a mi a qui ha de convèncer.
Pare_Flynn: No he de demostrar-li res a ella.
Germana_James: Ella està decidida.
Pare_Flynn: A què?
Germana_James: A protegir el noi.
Pare_Flynn: Jo sóc qui es preocupa pel noi i no pas ella. És que potser alguna vegada li ha donat la mà a aquest noi o a qualsevol altre de l’escola? És freda com el gel. Els nois necessiten calidesa, tendresa i comprensió! I ella què els dóna? Normes. Aquest noi negre necessita a algú que l’ajudi o sinó no aconseguirà seguir aquí. Però si ella se surt amb la seva, quedarà sol davant de la seva pròpia sort. Per què creu que el noi estava bevent vi aquell dia a la sagristia? Té problemes! La Germana em veu xerrar amb els nois amb un to humà i immediatament pensa que ha d’haver-hi alguna cosa dolenta al darrera. Alguna cosa bruta... bé, no penso permetre que ella mantingui aquesta parròquia en l’edat mitjana! I no penso permetre que destrueixi el meu sentit de compassió!
Germana_James: Estic segura que aquesta no és la seva intenció.
Pare_Flynn: Jo em preocupo per la congregació!
Germana_James: Ja ho sé.
Pare_Flynn: Com vostè es preocupa pels seus alumnes. Vostè els estima, no és cert?
Germana_James: Sí.
Pare_Flynn: Això és natural, com sinó es relacionaria amb els seus alumnes? Jo miro la seva cara i sé quina és la seva filosofia: la bondat.
Germana_James: No ho sé. És a dir, per descomptat.
Pare_Flynn: I quina suposa que és la filosofia de la Germana Aloysius?
(Una pausa.)
Germana_James: No he de suposar-ho. Va dir-m’ho. Ella defensa... la disciplina. Em va suggerir que jo havia de ser més... formal.
Pare_Flynn: Hi ha persones que li diuen que la llum del seu cor és una debilitat. Que els seus sentiments tendres la trairan. Jo no crec en això. És una vella tàctica de les persones cruels matar la bondat en nom de la virtut. No ho cregui. L’amor no té res de dolent.
Germana_James: Clar que no, però...
Pare_Flynn: No haurà oblidat que aquest va ser el missatge del Redemptor per a tots nosaltres. Amor. Ni sospita, ni desaprovació, ni dictamen. Amor per la gent. Vostè va trobar en la Germana Aloysius una inspiració positiva?
Germana_James: No vull parlar malament, però no. Em va treure l’alegria d’ensenyar. I jo estimava ensenyar més que res.
(Plora una mica. El PARE FLYNN li dóna uns copets a l’esquena una mica incòmode, mirant al voltant.)
Pare_Flynn: Està bé. Estarà bé.
Germana_James: Sento com si tot estigués al revés.
Pare_Flynn: No obstant, no ho està. Només que hi ha vegades a la vida en les que ens sentim perduts. Vostè no és l’única. Ens passa a molts de nosaltres.
Germana_James: Una unió... com va dir en aquell sermó sobre el dubte. (Es cohibeix.) Serà millor que entri.
Pare_Flynn: Em sap greu que el seu germà estigui malalt.
Germana_James:  Gràcies Pare. (Comença a anar-se’n, s’atura.) Jo no ho crec!
Pare_Flynn: No ho creu?
Germana_James: No.
Pare_Flynn: Gràcies, Germana. Això m’és un gran alleujament. Moltíssimes gràcies. (Ella surt. Ell treu la seva llibreta i escriu en lla. El corb gralla. Ell li crida.) Ah, calla!

ESCENA 8
Llums en l’oficina de la directora. La GERMANA ALOYSIUS està asseguda, mirant per la finestra, molt quieta. S’escolta un cop a la porta. Ella no reacciona. Un segon cop, més fort. Es treu un petit audiòfon de l’orella i corre cap a la porta. L’obra. Hi ha la SRA. MULLER, una dona amb aspecte d’anar a l’església, d’uns 48 anys. Va vestida amb les seves millors robes de diumenge i està molt vigilant.
Germana_Aloysius: Sra. Muller?... jo creia que...
Sra.Muller: El meu marit és negre...
Germana_Aloysius: Perdoni, jo no pensava res al... endavant. (La GERMANA ALOYSIUS tanca la porta.) Segui si us plau.
Sra.Muller: Com que no contestava als meu cops a la porta he pensat que potser m’havia confós de dia.
Germana_Aloysius: Entre nosaltres, estava escoltant aquest transistor amb un audiòfon. (Li ensenya una ràdio petita.) Miri que petits que els fan avui dia. El vaig confiscar a un dels alumnes i ara no puc deixar d’utilitzar-lo.
Sra.Muller: Li agrada la música?
Germana_Aloysius:En realitat, no. Les notícies, sí. Fa anys acostumava a escoltar-les perquè el meu marit era a Itàlia, per la guerra. Quan aquesta ràdio va caure a les meves mans, em vaig trobar fent-ho novament. Malgrat que no hi hagi guerra i que les veus siguin diferents.
Sra.Muller: Va estar casada?
Germana_Aloysius: Sí. Però el van matar. Ve el seu marit?
Sra.Muller: No ha pogut faltar a la feina.
Germana_Aloysius: Ja ho veig. Evidentment. Era massa demanar.
Sra.Muller: Com li va a en Donald?
Germana_Aloysius: Està aprovant les assignatures. Té una mitjana correcta.
Sra.Muller: Ah. Bé. Està molt trist per què no el deixen ser escolanet.
Germana_Aloysius: Li ha explicat el per què?
Sra.Muller: El meu fill diu que el van enxampar bevent vi.
Germana_Aloysius: Aquest va ser el motiu...
Sra.Muller: Bé. Això em sembla just. Però ell és un bon noi, Germana. Es va confondre, però és un bon noi, molt obedient. I sap l’oportunitat que té aquí. Crec que tot l’assumpte va ser massa fort per ell.
Germana_Aloysius: Què vol dir amb tot l’assumpte?
Sra.Muller: És l’únic noi de color de l’escola. Això és massa per un noi.
Germana_Aloysius: Suposo que sí. Però, igualment, ha de fer la seva feina.

Sra.Muller: I ho està fent, no és així?
Germana_Aloysius: Sí. I ho està aconseguint. Està aprovant-ho tot. Com li va a casa?
Sra.Muller: El seu pare gairebé el mata a cops per això del vi.
Germana_Aloysius: No hauria de fer-ho.
Sra.Muller: Al meu marit no se li diu què ha de fer. Un només fa un pas enrere. Ell no volia que en Donald vingués a aquesta escola.
Germana_Aloysius:  Per què no?
Sra.Muller: Va pensar que tindria molts problemes amb els altres nois. Però això no ha succeït pel que jo sé.
Germana_Aloysius: No, de moment no ha succeït.
Sra.Muller: El sacerdot, el Pare Flynn, l’ha estat protegint.
Germana_Aloysius: Sí. Vostè coneix el Pare Flynn?
Sra.Muller:  No exactament, no. El vaig veure a l’altar, però no el conec en persona. Només, ja sap, he sentit a parlar del Pare Flynn a través d’en Donald.
Germana_Aloysius: I què va explicar-li?
Sra.Muller: Ja sap: el Pare Flynn això, el Pare Flynn allò... ell el respecta. Aquest home li dedica el seu temps, que és el que el noi necessita. Ell necessita això.
Germana_Aloysius: Sra. Muller, podríem tenir un problema.
Sra.Muller: Bé, vaig pensar que havia d’haver un motiu perquè em demanés que vingués a veure-la. Ser la directora de l’escola és una feina important i si em fa un forat a la seva agenda, que ha d’estar molt plena, per xerrar amb mi, deu passar alguna cosa. No obstant, vull dir-li, que és només fins el mes de juny.
Germana_Aloysius: Com diu?
Sra.Muller: Sigui quin sigui el problema, en Donald ha de continuar aquí fins al juny. Després ja anirà a secundària.
Germana_Aloysius: És cert.
Sra.Muller: Si en Donald es pot graduar aquí, tindrà una millor oportunitat per entrar en una bona escola secundària. I això significaria una oportunitat a la Universitat. Jo crec que és un noi intel•ligent. I a més, ho vol.
Germana_Aloysius: No hi ha res que li impedeixi graduar-se amb els de la seva classe.
Sra.Muller: Bé, això és tot el que m’importa. Tota la resta em sembla bé.
Germana_Aloysius: Això ho dubto.
Sra.Muller: A veure, expliqui’s.
Germana_Aloysius: Estic preocupada per la relació entre el Pare Flynn i el seu fill.
Sra.Muller: No em digui. Preocupada? Què significa preocupada?
Germana_Aloysius: Que pot no ser l’apropiada.
Sra.Muller: Ah. Bé, tothom té alguna cosa dolenta, no és així? S’ha de saber perdonar.
Germana_Aloysius: Per ser-li sincera, estic preocupada perquè el Pare Flynn podria haver tingut comportaments inadequats cap al seu fill.
Sra.Muller: Podria haver-ho fet?
Germana_Aloysius: No puc estar-ne segura.
Sra.Muller: No hi ha evidències?
Germana_Aloysius: No.
Sra.Muller: Aleshores, potser no és cert?
Germana_Aloysius: Jo crec que és cert.
Sra.Muller: Bé, si no li importa jo preferiria no veure les coses d’aquesta manera.
Germana_Aloysius: Comprenc que és una cosa difícil d’acceptar. Crec que el Pare Flynn va donar-li a en Donald el vi de missa.
Sra.Muller: Per què hauria fer una cosa com aquesta?
Germana_Aloysius: No ho sé, però ho sospito! A veure, en Donald ha estat comportant-se d’una manera estranya?
Sra.Muller: No.
Germana_Aloysius: Res fora del normal?
Sra.Muller: Es comporta com sempre.
Germana_Aloysius: Està bé, està bé!
Sra.Muller: Miri, Germana, no vull problemes i de cap manera penso que vostè estigui buscant-los.
Germana_Aloysius: Em sembla que no comprèn la situació.
Sra.Muller: Crec entendre sobre què parla. Però no vull ficar-m’hi.
Germana_Aloysius: Com?
Sra.Muller: No vull discutir amb vostè, però si parlem sobre si hi ha alguna cosa impròpia surant al voltant del sacerdot i del meu fill... no és culpa del meu fill.
Germana_Aloysius: Jo no estic suggerint que sigui així.
Sra.Muller: Només és un noi.
Germana_Aloysius: Ja ho sé.
Sra.Muller: Té dotze anys. Si s’hagués de culpar a algú per alguna cosa, hauria de ser a l’home, no al noi.
Germana_Aloysius: Estic totalment d’acord.

Sra.Muller: Vostè està d’acord amb mi però jo estic aquí, asseguda a l’oficina de la directora, parlant del meu fill. Per què no hi és el sacerdot assegut a l’oficina de la directora?... Sap molt bé el que vull dir oi?. I disculpi que ho tregui a col•lació.
Germana_Aloysius: Vostè és aquí perquè estic preocupada pel benestar d’en Donald.
Sra.Muller: I creu que jo no ho estic?
Germana_Aloysius: És clar que ho està.
Sra.Muller: Permeti’m preguntar-li una cosa. Amb honestedat, vostè creu que aquest sacerdot va fer-li beure vi a en Donald?
Germana_Aloysius: Sí, ho crec.
Sra.Muller: I aleshores per què van fer fora al meu fill com a escolanet si va ser aquest home qui li va donar el vi?
Germana_Aloysius: Al noi el van enxampar, a l’home no.
Sra.Muller: Com pot ser que no hagin fet fora el sacerdot del clergat?
Germana_Aloysius: És un home madur, educat. I sap el que està en joc. No és tant fàcil fer caure a algú com ell.
Sra.Muller: Clar, aleshores li donen tota la culpa al meu fill. No passa res si el meu fill és culpat i castigat. Això és fàcil. Sap per què passa això?
Germana_Aloysius: Potser hauria de deixar-me parlar. Em sembla que s’està posant nerviosa.
Sra.Muller: Perquè així són les coses, vostè està descobrint coses sobre aquest assumpte, però així són les coses i així ho han estat sempre, Germana. Una no va en contra d’un HOME amb SOTANA i ell sempre guanyarà, Germana. Ell té el poder.
Germana_Aloysius: I ell té al seu fill.
Sra.Muller: Aleshores deixi que el tingui.
Germana_Aloysius: Com?
Sra.Muller: És només fins al mes de juny.
Germana_Aloysius: Sap el què està dient?
Sra.Muller: En sé més que vostè d’això.
Germana_Aloysius: Crec que aquest home està engendrant o ja ha materialitzat una relació impròpia amb el seu fill.
Sra.Muller: No ho sé.
Germana_Aloysius: N’estic ben segura.
Sra.Muller: Per què necessita saber amb seguretat una cosa com aquesta si no està segura? Si us plau, Germana. Vostè lliura una mena de creuada virtuosa en contra d’aquest sacerdot i ara vol que hi arrossegui al meu fill. El meu fill no necessita tenir dificultats addicionals. Deixi que ell rebi el més bo i que deixi la resta en aquest lloc quan marxi al juny. Ell sap com fer-ho. Jo vaig ensenyar-li a fer-ho.
Germana_Aloysius: Quin tipus de mare és vostè?
Sra.Muller: Disculpi, però vostè no coneix res de la vida per dir una cosa com aquesta, Germana.
Germana_Aloysius: Ho conec suficientment.
Sra.Muller: Potser coneix les normes, però això no ho cobreix tot.
Germana_Aloysius: Conec molt bé quines coses no penso acceptar!
Sra.Muller: Un accepta el que ha d’acceptar i s’arregla amb això. Aquesta és la veritat que conec. Lamento profundament si sóc tant incisiva, però vostè està aquí, en aquest despatx...
Germana_Aloysius: Aquest home és a la meva escola.
Sra.Muller: Bé, ell ha d’estar en algun lloc i potser, ell també estigui fent algun bé. Mai se li ha ocorregut això?
Germana_Aloysius: Ell va al darrera dels nois.
Sra.Muller: Bé, potser alguns nois volen deixar-se agafar. Potser el que vostè no sap és que el meu fill és... d’aquesta manera. És per això que el seu pare el pega. No per culpa del vi. L’apallissa per ser com és.
Germana_Aloysius: Què m’està dient?
Sra.Muller: Jo sóc la seva mare. Ara estic parlant de la seva naturalesa, no de quelcom que ell hagi fet o no. Però no podem fer responsable a un noi pel mode en que Déu l’ha fet.
Germana_Aloysius: Sra. Muller, escolti’m amb atenció. Jo només estic interessada en els fets. No té sentit discutir sobre la possible inclinació d’un noi. Ja em resulta bastant difícil provar els actes d’un home. Això no tracta del que podria ser el noi, sinó del què és l’home. Es tracta de l’home.
Sra.Muller: Però hi ha la natura del noi!
Germana_Aloysius: Deixem això de banda.
Sra.Muller: Aleshores oblidi-ho. Vostè és la que força a les persones perquè diguin coses en veu alta. Les coses estan a l’aire i si un pot les deixa en pau. Això és el que sé. El meu fill va venir a aquesta escola perquè en una escola pública l’haguessin matat. Així que vam ser afortunats en poder inscriure’l aquí el seu últim any. Molt bé. El seu pare no l’estima. Ell ve aquí, i els nois no el volen. Un home és bo amb ell: aquest sacerdot. Li ofereix la seva mà. Aquest home té els seus motius? Sí. Tots tenim els nostres motius. VOSTÈ té els seus motius. Però jo li pregunto a l’home per què és bo amb el meu fill? No. No m’importa el perquè. El meu fill necessita que algun home es preocupi per ell i l’ajudi a arribar on ell vulgui anar. I gràcies a Déu, aquest home, amb una mica de bondat dins seu, vol fer justament això.
Germana_Aloysius: Això no donarà resultat.
Sra.Muller: És només fins al mes de juny. De vegades les coses no són blanques o negres.

Germana_Aloysius: I de vegades sí que ho són. Jo no faré fora al seu fill de l’escola, no es confongui.
Sra.Muller: I per què ho hauria de fer... si no ho va començar ell?
Germana_Aloysius: Perquè penso aturar això sigui quina sigui la manera en que ho hagi de fer.
Sra.Muller: Faria mal al meu fill per sortir-se amb la seva?
Germana_Aloysius: No acabarà amb el seu fill. N’hi haurà d’altres, si és que no n’hi ha ja.
Sra.Muller: Aleshores faci fora al sacerdot.
Germana_Aloysius: Això mateix estic intentant.
Sra.Muller: Què vol que faci?
(Pausa.)
Germana_Aloysius:Res. Tenia esperances que sabés alguna cosa que em pogués ajudar, però sembla que no sap res.
Sra.Muller: Si us plau, deixi el meu fill fora d’això. El meu marit el mataria per una cosa com aquesta.
Germana_Aloysius: Ho intentaré.
(La SRA.MULLER s’atura.)
Sra.Muller: No sé Germana. Vostè pot pensar que fa un bé, però el món és un lloc dur. No crec que vostè i jo estiguem en el mateix bàndol. Jo estaré al costat del meu fill i al d’aquells que són bons amb el meu fill. M’agradaria veure-la allà. Ha estat molt agradable parlar amb vostè, Germana. Bon dia.
(Ella se’n va, deixant la porta oberta darrera d’ella. La GERMANA ALOYSIUS està desconcertada. Al cap d’uns segons, apareix el PARE FLYNN. Ell controla la seva fúria.)
Pare_Flynn: Puc entrar?
Germana_Aloysius: Necessitem una tercera persona.
Pare_Flynn: Què feia aquí la mare d’en Donald?
Germana_Aloysius: Estàvem xerrant.
Pare_Flynn: Sobre què?
Germana_Aloysius: De veritat necessitem una tercera persona, Pare.
Pare_Flynn: No Germana. Cap tercer. Vostè i jo tenim pendent una conversa. (Ell entra donant un cop de porta. Queden enfrontats.) Ha d’aturar aquesta campanya de desprestigi en contra meu!
Germana_Aloysius: Vostè pot aturar-la en qualsevol moment.
Pare_Flynn: De quina manera?
Germana_Aloysius: Confessi i renunciï!

Pare_Flynn:  Vostè està intentant destruir la meva reputació! Però el resultat de tot això serà la seva destitució i no la meva!
Germana_Aloysius: Què està fent en aquesta escola?
Pare_Flynn: Intento ajudar a la gent!
Germana_Aloysius: Anem al gra, què hi fa vostè al clergat?
Pare_Flynn: Vostè, sola, sense cap ajuda, està aturant aquesta escola i aquesta parròquia! Impedeix que s’imparteixi una educació progressista i que hi hagi una Església que aculli amb calidesa la seva congregació.
Germana_Aloysius: Vostè no em pot distreure, Pare Flynn. No es tracta del meu comportament, sinó del seu.
Pare_Flynn: Es tracta de sospites infundades.
Germana_Aloysius: Això mateix. Tinc sospites.
Pare_Flynn: Sap què és el que segueixo sense entendre de tot això? Per què sospita de mi? Què vaig fer?
Germana_Aloysius: Vostè va donar-li vi al noi perquè begués. I va permetre que el culpessin.
Pare_Flynn: Això és totalment fals! No va parlar amb el Sr. McGuinn?
Germana_Aloysius: L’únic que sap el Sr. McGuinn és que el noi va beure vi. Ell no sap com va arribar a beure’l.
Pare_Flynn: La mare del noi ha pogut afegir alguna cosa al respecte?
Germana_Aloysius: No.
Pare_Flynn: Ja ho veu. No té res.
Germana_Aloysius: Jo no estic satisfeta.
Pare_Flynn: Bé, si no està satisfeta, pregunti-li al noi!
Germana_Aloysius: No, ell el protegiria. Això és el que noi ha estat fent.
Pare_Flynn: Ah, i per què ho hauria de fer?
Germana_Aloysius: Perquè vostè el va seduir.
Pare_Flynn: Està boja! Se li ha ficat al cap que he corromput aquest noi després de donar-li vi i res del que digui ho podrà canviarà.
Germana_Aloysius: Això mateix.
Pare_Flynn: A veure, corregeixi’m si estic equivocat. Això no té res a veure amb el vi, és clar que no! Abans d’aquest incident vostè ja em tenia desconfiança! Va ser vostè la que va advertir a la Germana James que estigués vigilant, no és cert?
Germana_Aloysius: És cert.
Pare_Flynn: Aleshores ho admet!

Germana_Aloysius: Per descomptat.
Pare_Flynn: Per què?
Germana_Aloysius: Jo conec a les persones.
Pare_Flynn: Això no és suficient!
Germana_Aloysius: No necessita ser-ho.
Pare_Flynn: Com?
Germana_Aloysius: Vostè m’explicarà el què va fer.
Pare_Flynn: Ah sí?
Germana_Aloysius: Sí.
Pare_Flynn: A mi no em pot esporuguir... jo no sóc un dels seus alumnes indisciplinats. La Germana James està convençuda que sóc innocent.
Germana_Aloysius: Així que ha parlat amb la Germana James? Sí, clar que va parlar amb la Germana James.
Pare_Flynn: Vostè sap que el pare d’en Donald el pega?
Germana_Aloysius: Sí.
Pare_Flynn: I això no podria influir en el comportament estrany que la Germana James va notar en el noi?
Germana_Aloysius: Podria.
Pare_Flynn: Aleshores què és? Què? Què va escoltar? Què va veure que la va convèncer d’una manera tant absoluta?
Germana_Aloysius: Quina importància té?
Pare_Flynn: Vull saber-ho.
Germana_Aloysius: El primer dia del curs, vaig veure com vostè tocava el braç a en William London. I també vaig veure la manera com ell el retirava.
Pare_Flynn: Això va ser tot?
Germana_Aloysius: Això va ser tot.
Pare_Flynn: Però això no va ser res.
(Ell escriu a la seva llibreta.)
Germana_Aloysius: I ara què apunta?
Pare_Flynn: No em deixa una altra opció. Jo apunto el què diu. Tendeixo a atordir-me en una conversa tant pertorbadora com per recordar-me dels detalls; i això pot ser important per quan parli amb Monsenyor i li expliqui perquè vostè ha de ser destituïda com a directora d’aquesta escola.

Germana_Aloysius: Aquest matí, abans de parlar amb la Sra. Muller he tingut la precaució de trucar a la darrera parròquia a la que va estar destinat.
Pare_Flynn: I què li ha dit?
Germana_Aloysius: Qui?
Pare_Flynn: El rector.
Germana_Aloysius: No he parlat amb el rector. He parlat amb una de les monges.
Pare_Flynn: Hauria d’haver parlat amb el rector.
Germana_Aloysius: He parlat amb una monja.
Pare_Flynn: Aquest no és el camí adequat a seguir, Germana! L’Església és molt clara. S’espera que vostè parli a través del rector.
Germana_Aloysius: Per què? Vostè i ell tenen un conveni? Pare Flynn, vostè té una història.
Pare_Flynn: No té cap dret a furgar en el meu passat!
Germana_Aloysius: Aquesta és la seva tercera parròquia en cinc anys.
Pare_Flynn: Truqui al rector i pregunti-li perquè me’n vaig anar! Va ser quelcom perfectament innocent.
Germana_Aloysius: No trucaré al rector.
Pare_Flynn: Jo sóc un bon sacerdot! I no hi ha res en els meus antecedents que suggereixin el contrari.
Germana_Aloysius: Vostè anirà al darrera d’altres nois, fins el que el detinguin.
Pare_Flynn: Amb quina monja ha parlat?
Germana_Aloysius: No li ho penso dir.
Pare_Flynn: Jo no he tocat cap noi.
Germana_Aloysius: Sí, ho va fer.
Pare_Flynn: Vostè no té ni la més mínima prova de res.
Germana_Aloysius: Però en tinc la total convicció i aniré a la seva última parròquia i si és necessari a l’anterior. Trobaré algun pare d’algun noi, Pare Flynn! Cregui’m que ho faré. Un pare que possiblement no sap que vostè ENCARA SEGUEIX TREBALLANT AMB NOIS! I quan ho faci, quedarà al descobert. Fins i tot pot ser que l’ataquin, metafòricament o d’una altra manera.
Pare_Flynn: No té dret a actuar per la seva banda! Vostè pertany a una ordre religiosa. Vostè va prendre un vots, un dels quals és l’obediència! Vostè respon davant de nosaltres! No té cap dret a actuar fora de l’Església!
Germana_Aloysius: Si el que es necessita fer és actuar fora de l’Església ho faré, encara que la porta es tanqui darrera meu! Faré el que sigui necessari, Pare, tot i que signifiqui que em condemnin a l’infern! Hauria d’entendre-ho, així no es confondrà amb mi. Ara digui’m, vostè li va fer beure vi a en Donald Muller?
Pare_Flynn: Vostè no ha fet mai res dolent?
Germana_Aloysius: Sí, vaig fer-ho.
Pare_Flynn: Un pecat mortal?
Germana_Aloysius: Sí.
Pare_Flynn: I?
Germana_Aloysius: El vaig confessar! Li va fer beure vi a en Donald Muller?
Pare_Flynn: Sigui el que sigui el que jo hagi fet, ho he deixat a les mans del meu confessor. Com va fer vostè! Som iguals!
Germana_Aloysius: No som iguals! Un gos que mossega és un gos que mossega! Jo no justifico el que faig malament i ho segueixo fent. Jo ho admeto, desisteixo i hi poso remei. Li va fer beure vi a en Donald Muller?
Pare_Flynn: No.
Germana_Aloysius: Menteix. Molt bé, aleshores si vostè no surt de la meva oficina, en sortiré jo. I una vegada en surti, no pararé.
(Ella va cap a la porta. De sobte, un nou to apareix a la seva veu.)
Pare_Flynn: Esperi!
Germana_Aloysius: Demanarà el seu trasllat d’aquesta parròquia. Es prendrà una excedència fins que li sigui atorgat.
Pare_Flynn: Per a fer què, per l’amor de Déu? La meva vida està aquí.
Germana_Aloysius: No faci això.
Pare_Flynn: Si us plau! Que no som persones? Jo no sóc una persona de carn i ossos com vostè? O només som idees i conviccions? Jo no he tocat cap noi! Jo no ho puc dir tot. M’entén? Hi ha coses que no puc dir. I encara que vostè no es pugui imaginar l’explicació, Germana, recordi que hi ha circumstàncies que van més enllà del seu coneixement. Encara que vostè tingui una certesa, és una emoció i no un fet. Per l’amor de Déu, li ho suplico. En nom de la feina de la meva vida. Ha d’actuar amb responsabilitat. Em poso a les seves mans.
Germana_Aloysius: Jo no ho vull.
Pare_Flynn: Està en joc la meva reputació.
Germana_Aloysius: Vostè pot preservar la seva reputació.
Pare_Flynn: Si vostè diu aquestes coses, no podré realitzar la meva feina a la comunitat.
Germana_Aloysius: La seva feina a la comunitat ha de ser interrompuda.
Pare_Flynn: Em deixarà sense res.
Germana_Aloysius: Això no és veritat. És en Donald Muller qui no té res, i vostè se n’ha aprofitat.
Pare_Flynn: No he fet res dolent. Em preocupo molt per aquest noi.
Germana_Aloysius: Perquè li somriu i li expressa simpatia i parla amb ell com si els dos fossin iguals?
Pare_Flynn: Aquest noi necessitava un amic!
Germana_Aloysius: Vostè és un frau. El sentiment càlid que va experimentar quan el noi el va mirar dipositant-li tota la seva confiança no va ser una sensació impregnada en la virtut. Va ser com la que experimenta un borratxo davant la seva ampolla de rom. Vostè és una desgràcia per el clergat. L’únic motiu pel que no va ser expulsat de l’Església és la disminució de les vocacions.
Pare_Flynn: Puc lluitar en contra seu.
Germana_Aloysius: Perdrà.
Pare_Flynn: Això no ho pot saber.
Germana_Aloysius: Ho sé.
Pare_Flynn: On està la seva compassió?
Germana_Aloysius: A cap lloc on vostè pugui arribar. Quedi’s aquí. Calmi’s. Utilitzi el telèfon si ho desitja. Bon dia Pare. No sento compassió per vostè. Jo sé que es invulnerable a un vertader penediment. (Comença a marxar. Pausa.) I talli’s les ungles!
(Surt, tancant la porta darrera seu. Després d’un moment, ell agafa el telèfon i truca.)
Pare_Flynn: Sí, sóc el Pare Flynn de la parròquia de Sant Nicolas. Necessito concertar una cita per veure al Bisbe.
(Els llums baixen sobre el PARE FLYNN i es comença a menjar les ungles.)

ESCENA 9
La GERMANA ALOYSIUS entra al jardí. És un dia solejat. S’asseu en un banc. Entra la GERMANA JAMES.
Germana_Aloysius: Com està el seu germà?
Germana_James: Millor. Molt millor.
Germana_Aloysius: Me n’alegro molt. Vaig resar per ell.
Germana_James: Em va fer marxar. Necessitava veure la meva família. Havia passat massa temps.
Germana_Aloysius: Aleshores estic molt contenta que ho hagi fet.
Germana_James: I el Pare Flynn?.
Germana_Aloysius: Ha marxat..
Germana_James: On?
Germana_Aloysius: A Sant Jeroni.
Germana_James: Així que ho ha aconseguit. Ha aconseguit treure’l d’aquí.
Germana_Aloysius: Sí.
Germana_James: En Donald Muller està afligit des que ell va marxar.
Germana_Aloysius: No s’hi pot fer res. És només fins al juny.
Germana_James: Jo no crec que el Pare Flynn hagi fet res.
Germana_Aloysius: No? La va convèncer?
Germana_James: Sí, ho va fer.
Germana_Aloysius: Hummm.
Germana_James: Ho ha pogut provar?
Germana_Aloysius: El què?
Germana_James: Que va tenir un afer amb en Donald Muller?
Germana_Aloysius: Si ho he provat a qui?
Germana_James: A algú més que a vostè?
Germana_Aloysius: No.
Germana_James: Però vostè n’estava segura.
Germana_Aloysius: Sí.
Germana_James: Desitjaria poder ser com vostè.
Germana_Aloysius: Per què?

Germana_James: Perquè jo no puc dormir. Tot em sembla que està impregnat d’incertesa... de dubtes.
Germana_Aloysius: Potser estem condemnats a no poder dormir en pau. Han nomenat al Pare Flynn rector de Sant Jeroni.
Germana_James: Qui?
Germana_Aloysius: El bisbe ha nomenat el Pare Flynn rector de l’Església i de l’escola de Sant Jeroni. És una promoció.
Germana_James: Vostè no els ho va explicar?
Germana_Aloysius: Li ho vaig explicar al nostre bon Monsenyor Benedict. Vaig creuar el jardí i li ho vaig explicar... Ell no va creure que fos veritat.
Germana_James: Aleshores per què ha marxat el Pare Flynn? Què va dir-li perquè marxés?
Germana_Aloysius:Que havia parlat amb una monja de la seva parròquia anterior. Que havia descobert el seu historial de transgressions.
Germana_James: Aleshores ho ha pogut demostrar!
Germana_Aloysius: No vaig fer aquesta trucada. Estava mentint.
Germana_James: Va mentir?
Germana_James: Sí, però si ell no hagués tingut una història com aquesta, la mentida no hagués triomfat. La seva renúncia va ser la seva confessió. Ell era com jo em pensava. I va marxar.
Germana_James: No em puc creure que mentís.
Germana_Aloysius: En la persecució de la maldat, una s’allunya una mica de Déu. Evidentment, cal pagar un preu.
Germana_James: Ja ho veig. Així que ara el Pare Flynn està en una altra escola.
Germana_Aloysius: Sí... Ah, Germana James!
Germana_James: Què passa, Germana?
Germana_Aloysius: Jo també tinc molts dubtes! Sí, massa dubtes!
La GERMANA ALOYSIUS està inclinada per l’emoció. La GERMANA JAMES la consola. Els llums es dilueixen.
